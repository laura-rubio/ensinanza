---
title: Vogais medias abertas e fechadas
tags:
  - post
  - fonéticagalega
draft: false
---
# Aprende a distinguir vogais abertas e fechadas co #DígochoEu

<iframe width="560" height="315" src="https://www.youtube.com/embed/videoseries?list=PLPJdEqiyl2dDQCP7S74R5yHZvI017RTQ_" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>

[Ligazón á lista de reprodución en Youtube](https://www.youtube.com/playlist?list=PLPJdEqiyl2dDQCP7S74R5yHZvI017RTQ_)

En galego apenas imos ter que distinguir entre vogais medias abertas e fechadas en posición tónica e en posición pretónica. No resto de posicións a vogal media sempre vai ser fechada: *e* ou *o.*

## Vogais medias abertas en posición tónica

* Cando a vogal media procede dun Ĕ ou dun Ŏ latino, polo xeral temos en galego unha vogal media aberta e en castelán un ditongo: *certo, dez, deserto, destra, fel, ferro, festa, herba, hedra, inverno, lebre, mel, neto, neve, néboa, pel, pedra, sempre, sete, servo, terra, corno, logo, morte, nove, porco, proba, rogo, roda, escola, sogra, sorte.*
* Teñen vogal media aberta as palabras que levan acento diacrítico. Exs.: *bóla, cómpre, dó, é, fóra, nó, nós, óso, pé, póla, présa, sé, só, vén, vés, vós.*

  A única **excepción** é o verbo ***pór*** (poñer) con *o* fechado.
* Practicamente todas as palabras agudas rematadas en ***\-en*** son con ***e* aberto**. 

  Exemplos: *alén, alguén, amén, ben, cadaquén, cen, quen, parabén, parabéns, refén, tren, sen* (= tempa ou vidalla).

  Excepcións: Teñen *e* fechado ***sen*** (prep.), ***en*** (prep.) e ***dolmen*** (ten *o* aberto e *e* fechado).
* Teñen ***e* aberto** as palabras acabadas en ***\-ense,*** típicas dos xentilicios (*almeriense, estradense, estadounidense)* e tamén o topónimo *Ourense.* O *e* aberto de *Ourense* mantense tamén no xentilicio: *ourensán* e *ourensá.*

  A única **excepción** é ***suspense*** que é con *e* fechado.
* Teñen ***e*** ***aberto*** ***quente***, e ***as que acaban en -iente***: *consciente, obediente, paciente, suficiente.*

  No resto dos casos hai dúas pronuncias válidas: d**e**nte, x**e**nte, presid**e**nte, influ**e**nte, m**e**nte. Na zona occidental tenden a facelo fechado, e maioritariamente aberto no resto.
* Nas palabras **graves terminadas en *\-ia, -io, -ie,*** o normal é que **o *e* ou o *o* da sílaba tónica** desas palabras sexa **aberto**.

  Exemplos:

  Teñen *e* aberto: *pandemia, anorexia, cemiterio, trienio, serio, seria, serie, intemperie, especie.*

  Teñen *o* aberto: *memoria, homofobia, polinomio, microscopio.*

  As **excepcións** máis curiosas a esta regras son:

  *colexio, rexio, rexia...* que teñen *e* fechado, aínda que outras palabras terminadas en *\-exio* e *\-exia* admiten as dúas pronuncias: *privilexio, sacrilexio.*

  *Premio* e *femia* son con *e* fechado. *Comedia* é fechado, polo xeral, aínda que tamén se admite a pronuncia con *e* aberto. *Medio, media, multimedia* sempre con *e* fechado.

  *Necio, necia, soberbio, soberbia* tamén son con *e* fechado, igual que *recio, recia* ou *aprecio. Codia* tamén é con *o* fechado.
* As **acabadas en *\-encia*** teñen a pronuncia máis común con ***e* aberto**, mais hai zonas en que o fan con *e* fechado.

  Exs.: *independencia, asistencia.*
* As **acabadas en *\-iencia*** son sempre con ***e* aberto**: *ciencia, audiencia, paciencia.*





## Vogais medias fechadas en posición tónica

* As palabras acabadas en **\-*eno, -ena, -eño*** e **\-*eña*** pronúncianse con ***e* pechado**. Exs.: *neno, pequeno, empeño, leña.*
* As palabras acabadas en **\-*ono, -ona, -oño*** e ***\-oña*** pronúncianse con ***o* pechado.** Exs: *outono, bombona, mono, mona, zanfona, papona, moño, soño, vergoña.*

  **Excepción**: ***demoño*** é con ***o* aberto** igual que ***demo*** é con ***e* aberto**.
* Teñen *o* pechado tamén todas as palabras acabadas en ***\-onza*** e ***\-onzo***. Ex.: *vergonza.*

  Son con ***o* pechado** as palabras acabadas en ***\-on*** e **\-*ons.*** Exs.: *recesión, papón, pantalóns, saltóns, non.*

  As únicas **excepcións** son ***con*** e ***don***

  *con:* “a preposición ten *o* pechado” mais *con* co significado de “pena” é con *o* aberto

  *Don* pode ser aberto ou fechado en calquera dos significados. Iso si, *dona* é con *o* fechado
* Todas as palabras terminadas en ***-onta*** e ***-onto*** son con ***o* fechado**: *remonta, pronta, conta, conto, pronto, reconto.*
* E tamén se pronuncian con ***o fechado*** a inmensa maioría das terminadas en ***-onte:*** *ponte, fonte, monte, rinoceronte, horizonte.*

  Só hai unha excepción: teñen o aberto *onte, antonte* e *trasantonte.*
* Os **adverbios** terminados **en** ***-mente*** son con ***e*** **fechado**. Cando se une un adxectivo co sufixo *\-mente* as dúas conservan a súa pronuncia: consci**e**ntem**e**nte (aberto o primeiro e fechado o segundo).
* As palabras terminadas en ***\-ea*** e ***\-eo*** adoitan ser con ***e fechado***. 

  Exemplos con *\-ea: aldea, batea, cea, chea, fea.* 

  Todas menos dúas ***idea*** e ***cheminea***, que son ***e* aberto**. 

  O *e* de *marea* e *diarrea* pode ser aberto ou fechado.

  Exemplos con *-eo: europeo, feo, cheo, mareo, xeo.* Agás ***ceo*** e ***evanxeo,*** que son con ***e* aberto**. 

  *Fideo* pode ser aberto ou fechado. E atención á palabra *veo:* **con *e* fechado** é a palabra que se usa na expresión **“darlle ao veo”**, con ***e* aberto** é o pano que levan as noivas na cabeza **“Levaba un veo precioso”.**