---
title: Cumprir non é un verbo, son dous
tags:
  - EOI
draft: false
---
Efectivamente, en galego temos dous verbos e non apenas un. Cada un deles, co seu propio significado ou significados: 

1. cumprir = "executar, desempeñar" \~ "acatar, obedecer" \~ "realizar o prometido" ~ "expiar unha pena por un delito"
2. cumprir = "ser preciso" ~ "convir, ser conveniente"

A pesar de teren a mesma forma no infinitivo, a súa conxugación no presente do indicativo é diferente.

1. cumprir = "executar, desempeñar" \~ "acatar, obedecer" \~ "realizar o prometido" ~ "expiar unha pena por un delito"

   * cumpro
   * **cumpres**
   * **cumpre**
   * cumprimos
   * cumprides
   * **cumpren**
2. cumprir = "ser preciso" ~ "convir, ser conveniente"

   * cumpro
   * **cómpres**
   * **cómpre**
   * cumprimos
   * cumprides
   * **cómpren**

## Exercicio

Como saber cal é a forma que debemos usar non é así tan fácil, fixen este exercicio para practicares.

1. El non tomou a decisión, só <e-answer>cumpre</e-answer> as ordes.
2. <e-answer>Cómpre</e-answer>resiliencia para superar as adversidades da vida.
3. Neste país todos os cidadáns <e-answer>cumpren</e-answer> a lei escrupulosamente.
4. <e-answer>Cómpre</e-answer> ires ao supermercado por fariña, quero facer filloas.
5. Non me prometa nada, nunca <e-answer>cumpre</e-answer> a palabra dada.
6. Evidentemente, non vou votar nos políticos que non <e-answer>cumpren</e-answer> as promesas electorais.
7. <e-answer>Cómpre</e-answer> moita paciencia con el, é unha persoa difícil.
8. Todos os seres vivos <e-answer>cumpren</e-answer> un papel no ecosistema.
9. O preso <e-answer>cumpre</e-answer> unha pena de dez anos na cadea de Teixeiro.
10. Non nos <e-answer>cómpren</e-answer> tantos luxos, gostamos de cousas simples.

<e-validate>Verifica as respostas</e-validate>

## Repara!

En galego, o verbo *cumprir* non é usado para falarmos dos aniversarios das persoas. Neste caso, o verbo que debemos usar é *facer.*

Exemplo: *Onte a miña filla fixo catro anos.*