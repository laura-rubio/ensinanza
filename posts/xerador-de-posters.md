---
title: Instrucións para lavarmos as mans
summary: Nestes tempos de coronavirus xa todos sabemos da importancia vital
  deste pequeno xesto.
tags:
  - post
  - semana-8
eleventyExcludeFromCollections: false
---
Lavarmos as mans, unha acción cotiá que todos realizabamos sen pensar moito, tornouse agora nun xesto fundamental para frearmos o espallamento do virus. De aí a importancia de que todos aprendamos a técnica para facelo do xeito correcto. Para axudarnos nesta tarefa, axiña xurdiron na rede moitas iniciativas. Unha delas é este **xerador de cartaces**:

[Wash your lyrics](https://washyourlyrics.com/)

Trátase dunha ferramenta creada por un **deseñador e programador inglés** chamado **William** que permite xerarmos automaticamente pósters ou cartaces coas instrucións para lavarmos as mans a partir da nosa canción preferida.

O xerador de cartaces presenta dúas opcións:

1. Xerarmos un cartaz a partir da canción do artista que queiramos. Neste caso, teremos que premer enriba da pestana song (**canción**) e completarmos os campos: 

* song title (**o título da canción**)
* song artist (**o nome do artista que a canta**)

Tamén podemos escoller entre usarmos soup (**xabón**) ou gel (**xel**) para lavarmos as mans e o skin tone (**o ton de pel**) que terán as mans que van aparecer no noso cartaz. 

2. Xerarmos un póster a partir dun texto que nós lle deamos. Para isto, teremos que premer sobre a pestana **custom** e escribilo dentro do cadro.  Isto último foi o fixen eu, velaquí o resultado: 

   ![imaxe](/static/img/cartaz-lavado-de-mans.png)

- - -

## Tarefas:

1. Localizade todos os verbos en imperativo que hai no cartaz anterior.

<details> <summary>Ver as solucións</summary>

1. Molla
2. Aplica
3. Enxaboa
4. Entrelaza / fricciona
5. Fricciona
6. Frega
7. Frega / repite
8. Fricciona / fai
9. Frega
10. Enxauga
11. Fecha
12. Seca


</details>

2. Usade o xerador para creardes vós un cartaz para unha residencia de anciáns. Tedes que ter en conta que en Galiza o habitual é usarmos as formas de respecto (vostede ou vostedes) para tratar as persoas dunha certa idade, xa que logo, facede as adaptacións necesarias nos textos.

- - -

## A canción "Ghen Cô Vy"

Outra iniciativa para convencer as persoas da importancia de lavaren as mans é esta canción lanzada polo Ministerio de Sanidade de Vietnam: 

<iframe width="560" height="315" src="https://www.youtube.com/embed/BtulL3oArQw" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe>

En [Disquecool](https://www.disquecool.com/) publicaron un artigo moi interesante sobre esta campaña de concienciación que podedes ler premendo nesta ligazón:

[A eurovisiva canción coa que Vietnam lembra lavar as mans contra o coronavirus](https://www.disquecool.com/2020/03/16/a-eurovisiva-cancion-coa-que-vietnam-lembra-lavar-as-mans-contra-o-coronavirus/)