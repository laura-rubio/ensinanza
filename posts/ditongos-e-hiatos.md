---
title: Ditongos e hiatos
summary: ""
tags:
  - silaba
---
Como os recoñezo?

## Ditongo

Dúas vogais que van seguidas forman un ditongo cando as pronunciamos na mesma
sílaba. Ex.: n**ai**, p**ei**-xe, can-c**ió**n

### Tipos de ditongos

* Crecentes: vogal fechada (i, u) + vogal aberta (a, e, o). Ex.: pac**ie**nte,
  c**ua**rto
* Decrecentes: vogal aberta (a, e, o) + vogal fechada (i, u). Ex.: p**au**
* Homoxéneos: dúas vogais fechadas. Ex.: viv**iu**

## Hiato

Dúas vogais que van seguidas forman un hiato cando as pronunciamos en sílabas
diferentes. Ex.: a-r**e-a**, en-xa-b**o-a**r, p**o-e**-ma

### Tipos de hiatos

* Dúas vogais abertas (a, e, o). Ex.: c**oe**llo
* Unha vogal aberta (a, e, o) átona e outra fechada (i, u) tónica. Ex.: b**aú**l
* Duas vogais fechadas (i, u), a segunda delas tónica. Ex.: v**iú**va

### Repara

**iu** e **ui** son ditongos se o primeiro é o elemento tónico: p**ui**do

**iú** e **uí** son hiatos se o segundo elemento é tónico. Neste caso indícase
cun acento gráfico. Ex.: r**uí**do

- - -

## Exercicio 1

Localiza nas seguintes palabras os ditongos e os hiatos que houber. Xustifica a
túa resposta.

Ex.: au-ga: Ditongo **au** porque as dúas vogais se pronuncian na mesma sílaba.
É decrecente porque a primeira vogal é aberta e a segunda é fechada.

1. lingua:
2. traer:
3. gaita:
4. pelexa:
5. fiestra:
6. coidado:
7. moeda:
8. táboa:
9. fuxiu:
10. quieto:

<details> <summary>Verifica as respostas </summary>

1. lin-gua: Ditongo *ua* porque as dúas vogais se pronuncian na mesma sílaba. É crecente porque a primeira vogal é fechada e a segunda é aberta. 
2. tra-er: Hiato *ae* porque as dúas vogais se pronuncian en sílabas distintas. As dúas vogais son abertas.
3. gai-ta: Ditongo *ai* porque as dúas vogais se pronuncian na mesma sílaba. É decrecente porque a primeira vogal é aberta e segunda é fechada. 
4. pe-le-xa: Non hai ningún encontro vocálico, por tanto, non pode haber nin ditongo nin hiato.
5. fies-tra: Ditongo *ie* porque as dúas vogais se pronuncian na mesma sílaba. É crecente porque a primeira vogal é fechada e a segunda é aberta (un *e* semiaberto). 
6. coi-da-do: Ditongo *oi* porque as dúas vogais se pronuncian na mesma sílaba. É decrecente porque a primeira vogal é máis aberta que a segunda. 
7. mo-e-da: Hiato *oe* porque as dúas vogais se pronuncian en sílabas distintas. As dúas vogais son abertas.
8. tá-bo-a: Hiato *ao* porque as dúas vogais se pronuncian en sílabas distintas. As dúas vogais son abertas.
9. fu-xiu: Ditongo *iu* porque as dúas vogais se pronuncian na mesma sílaba. É homoxéneo porque as dúas vogais son fechadas.
10. quie-to: Ditongo *ie* porque as dúas vogais se pronuncian na mesma sílaba. É crecente porque a primeira vogal é fechada e a segunda é aberta (un *e* semiaberto).

</details>