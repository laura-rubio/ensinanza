---
title: Kiwi
summary: Unha palabra e dúas pronuncias
tags:
  - sons_consonanticos
draft: false
---
<iframe width="560" height="315" src="https://www.youtube.com/embed/ga5Xo6lDZw4" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen></iframe>

Concordarás comigo en que esta escena dun pai a rogarlle cos kiwis á filla mostra unha situación bastante habitual en moitos lares galegos.

A pesar de non levaren moito tempo connosco, os kiwis chegaron á nosa terra no final dos anos 60, a realidade é que a [Actinidia](https://gl.wikipedia.org/wiki/Kiwi_(planta)), nome técnico da planta rubideira que os produce, se adaptou marabillosamente aquí e o seu cultivo non parou de crecer desde entón. Na actualidade, a nosa comunidade é a maior produtora do estado, de aquí sae máis de 60 % da produción nacional, a maioría do [Baixo Miño](https://gl.wikipedia.org/wiki/Comarca_do_Baixo_Mi%C3%B1o), e tamén está presente nas hortas de moitas casas galegas.

Aínda que hai moitas cousas interesantes que se poderían dicir sobre este froito, o motivo de o traer hoxe aquí é o seu nome. Porque tal como ilustra o anuncio, *kiwi* pode ser pronunciado en galego de dúas formas distintas: \[kíbi], a forma que usa o pai, e \[kíui], a forma que usa filla.

Clica na ligazón ao *Dicionario de pronuncia galega* e ouve con atención: [Kiwi](https://ilg.usc.es/pronuncia/?pq=&q=kiwi&l=1&c%5B%5D=0)

## Sabías que...

A palabra é unha adaptación de *kiwifruit,* a forma en inglés que provén do maorí. Nun principio, *kiwi* era o nome dunha ave endémica da Nova Zelandia mais, coa introdución da planta no inicio do século XX, comezaron a chamar tamén así o fruto probabelmente por causa do parecido entre a casca e a plumaxe escura de aspecto piloso deste [paxaro](https://gl.wikipedia.org/wiki/Kiwis).