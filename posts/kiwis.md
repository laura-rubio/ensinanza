---
title: Kiwi
summary: Unha palabra e dúas pronuncias
tags:
  - sons_consonanticos
draft: false
---
<iframe width="560" height="315" src="https://www.youtube.com/embed/ga5Xo6lDZw4" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen></iframe>

Concordarás comigo en que esta escena dun pai a lle rogar con kiwis á filla mostra unha situación bastante habitual en moitos lares galegos. No meu recoñezo que é: "Tes kiwis, nena? Leva uns poucos!" é o ofrecemento co que acaban todas as visitas á casa dos meus pais no outono, que é cando se apaña este froito.

Mais as quintas non son os únicos lugares onde podemos encontrar kiwis. A pesar de seren introducidos hai relativamente pouco tempo, os kiwis chegaron á nosa terra no final dos anos 60, a realidade é que a [Actinidia](https://gl.wikipedia.org/wiki/Kiwi_(planta)), nome técnico da planta rubideira que os produce, se adaptou marabillosamente aquí e o seu cultivo non parou de crecer desde entón. Na actualidade, a nosa comunidade é a maior produtora do estado español, de aquí sae máis de 60 % da produción total, a maioría do [Baixo Miño](https://gl.wikipedia.org/wiki/Comarca_do_Baixo_Mi%C3%B1o).

<iframe width="560" height="315" src="https://www.youtube.com/embed/LNewb3EQav4" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen></iframe>

Aínda que son moitas as cousas interesantes que se poderían dicir deste froito, o motivo de o traer hoxe aquí é o seu nome. Porque tal como ilustra o anuncio, *kiwi* pode ser pronunciado en galego de dúas formas distintas: 

<audio src="https://ilg.usc.es/pronuncia/mp3/k/42.mp3" controls></audio> \[kíbi], a forma que usa o pai.

<audio src="https://ilg.usc.es/pronuncia/mp3/k/41.mp3[](https://ilg.usc.es/pronuncia/?pq=&q=kiwi&l=1&c%5B%5D=0)" controls> </audio> \[kíui], a forma que usa a filla.

Na miña familia, dicimos todos \[kíbi]. A miña impresión é que esta é tamén a pronuncia maioritaria en galego.

## Sabías que...

A palabra é unha adaptación do termo inglés *kiwifruit,* que ten a súa orixe nun préstamo do maorí. Nun principio, *kiwi* era o nome da ave símbolo da Nova Zelandia. Coa introdución da planta no país no inicio do século XIX, comezaron a chamar tamén así o froito, probabelmente por causa do parecido entre a casca e a plumaxe escura de aspecto piloso do [paxaro](https://gl.wikipedia.org/wiki/Kiwis).