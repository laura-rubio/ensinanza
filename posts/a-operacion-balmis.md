---
title: A operación Balmis
summary: É posíbel que oíses falar estes días nos telexornais da operación Balmis.
tags:
  - post
  - semana-6
eleventyExcludeFromCollections: false
---
Este é o nome co que se decidiu bautizar a misión de loita contra o coronavirus en que participan as distintas Forzas e Corpos de Seguridade do Estado desde o comezo da crise sanitaria.

O que quizais non sabes é que detrás dese nome se agocha unha aventura asombrosa. E que os heroes desta historia foron un médico alacantino, o doutor **Francisco Javier Balmis**, unha enfermeira galega, **Isabel Zendal**,e **22 orfos da Casa de Expósitos da Coruña.**

Do mesmo xeito que os sanitarios en 2020 están a loitar contra o [SARS-CoV-2](https://portaldaspalabras.gal/lexico/allos-con-bugallos/covid-19/), o virus que produce a covid-19, hai xa máis de 200 anos, eles tamén se tiveron que enfrontar a outro que estaba a ameazar a sociedade do seu tempo, o [virus da varíola](https://gl.wikipedia.org/wiki/Var%C3%ADola).

## Recursos

Na rede hai numerosos recursos con información sobre este fito da medicina, mais seleccionei estes catro que che presento a continuación:

1. O vídeo da Televisión de Galicia [Coñecemos a expedición contra a varíola (1803) que lle puxo nome á operación Balmis do Exército contra o coronavirus](http://www.crtvg.es/tvg/a-carta/conecemos-a-expedicion-balmis-1803-que-lle-puxo-nome-a-operacion-balmis-do-exercito-contra-o-coronavirus)
2. O vídeo de Xacobo de Toro Cacharrón sobre a expedición Balmis e a vitoria da vacinación:

<iframe width="853" height="480" src="https://www.youtube.com/embed/c_64wpB_A6w" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe>

3. O artigo publicado no portal *Gciencia* [“Os 22 orfos coruñeses que levaron a vacina da varíola a América”](https://www.gciencia.com/historias-gc/variola-coruna-balmis/)
4. O artigo do xornal dixital *Praza* titulado [“Isabel Zendal, a enfermeira galega á que lle debemos a difusión da vacina que erradicou a varíola”](https://praza.gal/ciencia-e-tecnoloxia/isabel-zendal-a-enfermeira-galega-a-que-lle-debemos-a-difusion-da-vacina-que-erradicou-a-variola)

- - -

## A misión

A túa misión será explorares todos eles na procura de respostas para as seguintes preguntas:

1. Que é a varíola? 
2. Á parte de varíola, que outros nomes ten en galego esta doenza?
3. Cantas mortes causou durante o século XVIII?
4. A quen afectaba máis o virus da varíola? E a quen afecta máis o coronavirus?
5. Que médico inglés descubriu a vacina contra a varíola?
6. Como fixo a descuberta?
7. Cando foi erradicada esta doenza?
8. Cales son as outras dúas doenzas que se encontran en fase de eliminación neste momento?
9. En que consistiu a Operación Balmis-Salviny?
10. A onde levaron a vacina da varíola?
11. Que é un expósito?
12. Onde naceu Isabel Zendal?
13. Cal foi o papel desta muller na operación Balmis?
14. Que recoñecementos alcanzou Isabel Zendal?
15. De cantas maneiras distintas aparece escrito o nome da enfermeira galega na documentación que se conserva? Segundo o xornalista Marcos Pérez Pena, que indica esta circunstancia?

## Sabías que...

A escritora [Marilar Aleixandre](https://gl.wikipedia.org/wiki/Marilar_Aleixandre) reivindica na súa obra ***A vaca caníbal*** a contribución á historia da humanidade dunha serie de vacas exemplares. Unha destas vacas é Buttercup, a vaca das vacinas. Eis a súa historia:

<article>

## Vacas exemplares: A vaca das vacinas

Había unha vez unha vaca chamada Buttercup, mais que chegou a facerse célebre porque a ela se debe un avance científico tan importante como as vacinas.

En van procuraredes o nome de Buttercup nos libros de historia da medicina. Mais ¿que ten iso de raro? Tamén os libros de historia falan dos contos dos irmáns Grimm, a pesar de que dos douscentos e pico contos eles só achegaron un cada un, mentres as amigas da súa irmá Lotte como as irmás Hassenpflug e Dortchen Wild achegaron vinte ou trinta cada unha, e Dorothea Viehmann máis de corenta. A meirande parte dos libros tampouco mencionan a Mary Wortley Montagu, precursora das vacinas.

A historia si recolle o nome de Sarah Nelmes, a campesiña que coidaba de Buttercup. Ocorreu que un día do ano 1796 o médico de aldea Edward Jenner decatouse de que Sarah e outras mulleres que muxían as vacas, enfermaban dunha varíola das vacas, e ficaban a salvo de contaxiarse da varíola común, moito máis perigosa.

Jenner pediulle a Sarah que lle deixase tirar un pouco de líquido da súa man e inxectoullo a un neno de oito anos, fillo do seu xardineiro, James Phipps quen, naturalmente, enfermou da varíola das vacas. Mais, cando mes e medio despois, o médico lle inxectou ao neno varíola común, James non enfermou. Este método de previr doenzas infecciosas foi chamado vacina, que vén do noso nome en latín vacca.

A historia de Buttercup ensínanos dúas cousas:

* A primeira: as vacas xogaron un papel moi importante na historia da ciencia: grazas a elas dispoñemos das vacinas, como recoñece o propio nome.
* A segunda: os métodos utilizados polos homes (polo menos, neses tempos) para experimentar novas formas de curar son moito máis desapiadados que os das vacas. Unha vaca nuna poñería en perigo a vida dun cucho --como fixo Jenner co pequeno James-- por moi pobre que fose.

</article>

## Máis curiosidades

* [María Solar](https://gl.wikipedia.org/wiki/Mar%C3%ADa_Solar) publicou en 2017 *Os nenos da varíola,* unha novela baseada na historia real dos 22 orfos da expedición Balmis que levaron no seu corpo a vacina da varíola a América.
* En 2020, a compañía PÉREZ&FERNÁNDEZ en coprodución co Centro Dramático Galego (CDG) presentaron [a adaptación á escena desta novela de María Solar](http://centrodramatico.xunta.gal/cdg/axenda/axendad.php?id_e=2748&lg=gal).
* Os amantes da banda deseñada poden ler *[Novo Mundo. Isabel Zendal na Expedición da Vacina](https://www.youtube.com/watch?v=jCJiTAZQq6c)*, unha versión neste formato editada pola editora Bululú.
* E hai tamén un telefilme que narra as aventuras da Real Expedición Filantrópica da Vacina. Titúlase *[22 ángeles](https://www.youtube.com/watch?v=coOsN7e0kS8&feature=emb_logo)* e a actriz galega María Castro é quen dá vida a Isabel Zendal nesta produción.