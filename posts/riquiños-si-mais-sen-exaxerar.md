---
title: Riquiños, si, mais sen exaxerar
summary: 10 palabras que non acaban en -iño nin en -iña.
tags:
  - lexico
draft: false
---
A pesar de seren moitas as campañas publicitarias que contribuíron a espallar a idea de os galegos e as galegas seren persoas meigas que están o día todo a dicir *graciñas, sentidiño* ([palabra do ano 2019](https://portaldaspalabras.gal/lexico/mira-que-din/sentidino/)), *ruliña...* non é ben así. Para o probar, traio aquí esta lista de palabras que, ao contrario do español, non se usan nunca no diminutivo en galego.

## 1. Bolsillo > bolso ou peto

En castelán estes saquiños de pano, cosidos na parte interna ou externa da roupa, reciben o nome de *bolsillos* por seren pequenos. En galego, tanto ten o tamaño e chamámolos simplemente **bolsos** ou petos.

## 2. Banquillo > banco

Nin na xustiza nin nos deportes hai *\*banquillos* ou *\*banquiños.* Nos dous casos a única forma correcta na nosa lingua é **banco**. No primeiro sentan os reos ou os acusados que están a ser xulgados na sala dun tribunal. No segundo, os suplentes á espera de entraren en substitución dalgún dos xogadores titulares.

## 3. Calzoncillo > calzón

A peza de roupa interior masculina que cobre a pelve e parte das nádegas, con dúas aberturas para as pernas é un **calzón**. Non usamos, por tanto, o diminutivo.

## 4. Casilla > casa

Os cadros pintados nos taboleiros de certos xogos de mesa e tamén os espazos delimitados por liñas en táboas, formularios, cuestionarios e outros impresos non son nin *\*casillas* nin *\*casiñas,* o seu nome é **casas**.

## 5. Cigarrillo > cigarro

Tampouco utilizamos o diminutivo para falarmos do tabaco enrolado. Os de toda a vida chámanse **cigarros** (ou *pitos,* se falarmos coloquialmente) e os modernos, *cigarros electrónicos,* mais en ningún caso *\*cigarrillos.*

## 6. Cursillo > curso

Unha formación de curta duración é un **curso**. Con todo, se o curso for de carácter práctico, é máis apropiado usarmos o termo *obradoiro.*

## 7. Lentillas > lentes de contacto

A pequena **lente** de material brando que se coloca directamente sobre o ollo para corrixir defectos da visión é unha lente de contacto. Atención ao xénero, *lente* é unha palabra feminina.

## 8. Mascarilla > máscara

O obxecto, usado polo persoal médico sobre o rostro, en especial sobre o nariz e a boca, para filtrar o ar ou como barreira protectora é unha **máscara** cirúrxica. Tamén son máscaras as que usan os pacientes que precisan de oxíxeno, as que utilizamos para a práctica do mergullo e aínda esas atrás das que ocultamos a nosa identidade no Entroido.

Por último, tampouco teñen *\-iña* nin *\-illa* ningún dos produtos ou preparados que aplicamos no cabelo, no rostro ou nas pestanas como tratamento. Se quixermos ser máis concretos, só temos de especificar o tipo: *máscara para o cabelo, máscara para a cara, máscara de pestanas.*

## 9. Mesilla > mesa de cabeceira

O pequeno móbel, xunto á cabeceira da cama, onde se colocan os obxectos que se poden precisar principalmente durante a noite é unha **mesa de cabeceira** ou unha *mesa de noite,* nunca unha *\*mesilla* nin tampouco unha *\*mesiña.*

## 10. Papilla > papa

O que comen os bebés, por non teren dentes, é a **papa** ou as **papas**, no plural. Normalmente comercialízanse en *potiños.* As *papas* tamén se teñen tornado unha alternativa saudábel para moitos adultos nos últimos tempos. Este é o caso de todos aqueles que decidiron trocar os bolos industriais polo *porridge* ou as *papas de avea,* o almorzo tradicional escocés que está a ser promovido por moitos *health and wellness influencers* nas súas redes sociais.