---
title: Safari para avistarmos infinitivos flexionados
summary: "Contexto de uso (3): o infinitivo persoal despois de preposicións e de
  certas locucións"
draft: true
---
De hoxe en diante, sempre que te deparares con unha preposición ou con certas locucións prepositiva, debe activarse este sinal de alerta no teu cerebro: Atención, estás no hábitat natural do infinitivo persoal! Se quixeres ver un bo exemplar, só tes que avanzar, o infinitivo flexionado encóntrase atrás da preposición (ou da locución prepositiva). 

Como é probábel que nunca fixeses un safari para avistares infinitivos persoais até agora, vouche propor que comeces por dar un pequeno paseo comigo por distintas frases en que habita esta criatura.

## Preposicións

### A

* Ao **vendermos** directamente o noso produto, evitamos os distribuidores e vendedores.
* Non quero que te magoes ao **faceres** iso.

### Após

* A orde de envío será dada, só após **recibirmos** a confirmación do banco.
* Onte recibimos algunhas chamadas de pais moi preocupados, após **leren** a noticia no xornal.

### Até

* Até **chegaren** eles, non podemos comezar.
* Até **faceres** dezaoito anos non podes conducir un coche.

### De

* Chegou a hora de **actuarmos**.
* Hai varias maneiras de **faceres** iso.

### Para

* Para **facermos** filloas, necesitamos auga, fariña, ovos, touciño e sal.
* Foron ao centro comercial para **compraren** a roupa para a festa.

### Por

* Houbo unha confusión por **estarmos** no compartimento errado.
* Algunhas persoas sufriron moito por **estaren** lonxe das familias.

## Locucións prepositivas

### No caso de

* No caso de **teres** dor, toma estes comprimidos cada 8 horas.
* No caso de **estaren** interesados, podo darlles máis información.

### Antes de

* Antes de **facerdes** nada, analizade ben todas as vantaxes e inconvenientes.
* Espera polo menos unha hora antes de **comeres** ou **beberes**. 

### Despois de

* Despois de **ordenardes** o cuarto, limpade o baño.
* Despois de **beberes** un pouco, vas sentirte mellor.

### A pesar de

* A pesar de **estaren** con sono, non conseguiron durmir.
* A pesar de **teres** unha vida boa, non estás satisfeito.

### Alén de

* Alén de **seres** intelixente, tamén es divertido.
* Alén de **teren** versións gratuítas e de pagamento, as dúas aplicacións ofrecen funcionalidades similares.

### En vez de

* En vez de **facermos** acusacións, debiamos tentar encontrar solucións.
* En vez de **comeres** arroz, comes patacas.

Agora que tiveches a oportunidade de ver o infinitivo persoal no seu medio natural, tenta flexionalo ti sempre que tiveres a ocasión.