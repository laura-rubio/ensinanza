---
title: Safari para avistarmos infinitivos flexionados
summary: "Contexto de uso (3): o infinitivo persoal despois de preposicións e de
  certas locucións"
tags:
  - o_infinitivo_flexionado
draft: false
---
Se eu tiver éxito, de hoxe en diante, sempre que te deparares cunha preposición ou con certas locucións prepositivas, o teu corpo activará un sinal de alarma para alertar o cerebro coa seguinte mensaxe:

<article>

##### Atención!

##### Acabas de entrar no hábitat natural do infinitivo persoal.

##### Se quixeres ver un exemplar, avanza.

##### O infinitivo flexionado encóntrase atrás da preposición (ou da locución prepositiva).

</article>

Como nos nosos días non é así tan fácil avistarmos infinitivos flexionados, propóñoche que comeces por facer un pequeno safari por algunhas das frases en que habita esta criatura tan esquiva:

## Preposicións

### A

* Ao **vendermos** directamente o noso produto, evitamos todos os intermediarios.
* Non quero que te magoes ao **faceres** iso.

### Após

* A orde de envío será dada, só após **recibirmos** a confirmación de pagamento do banco.
* Onte recibimos algunhas chamadas de pais moi preocupados, após **leren** a noticia no xornal.

### Até

* Até **chegaren** eles, non podemos comezar.
* Até **faceres** dezaoito anos non podes conducir un coche.

### De

* Chegou a hora de **actuarmos**.
* Hai varias maneiras de **faceres** iso.

### Para

* Para **facermos** filloas, necesitamos auga, fariña, ovos, touciño e sal.
* Foron ao centro comercial para **compraren** a roupa para a festa.

### Por

* Houbo unha confusión por **estarmos** no compartimento errado.
* Algunhas persoas sufriron moito por **estaren** lonxe das familias.

### Sen
* Todos fixeron o que ordenou sen faceren preguntas.
* Moitas veces podemos influenciar outras persoas sen o sabermos.

## Locucións prepositivas

### No caso de

* No caso de **teres** dor, toma estes comprimidos cada 8 horas.
* No caso de **estaren** interesados, podo darlles máis información.

### Antes de

* Antes de **facerdes** nada, analizade ben todas as vantaxes e inconvenientes.
* Espera polo menos unha hora antes de **comeres** ou **beberes**. 

### Despois de

* Despois de **ordenardes** o cuarto, limpade o baño.
* Despois de **beberes** un pouco, vas sentirte mellor.

### A pesar de

* A pesar de **estaren** con sono, non conseguiron durmir.
* A pesar de **teres** unha vida boa, non estás satisfeito.

### Alén de

* Alén de **seres** intelixente, tamén es divertido.
* Alén de **teren** versións gratuítas e de pagamento, as dúas aplicacións ofrecen funcionalidades similares.

### En vez de

* En vez de **facermos** acusacións, debiamos tentar encontrar solucións.
* En vez de **comeres** arroz, comes patacas.

Agora que tiveches a oportunidade de ver o infinitivo persoal no seu medio natural, tenta flexionalo ti sempre que tiveres a ocasión. Desta forma, estarás a contribuír para a revitalización desta valiosa especie!

Non te esquezas de que neste proceso de repoboamento persoal obterás mellores resultados e máis rápido, se aumentares o teu contacto con producións orais e escritas en portugués. Enxergar un infinitivo flexionado pode representar un desafío aquí, mais non nese ecosistema.