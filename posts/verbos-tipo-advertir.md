---
title: Verbos tipo investir
tags:
  - verbos_con_alternancia_vocálica
draft: false
---
Trátase dun grupo de verbos que teñen *e* como vogal final do lexema no infinitivo (adv**e**rt-ir). Estes verbos trocan o *e* en *i* nas formas do presente do indicativo e imperativo en que a raíz é tónica e, tamén, en todo o presente do subxuntivo:

Presente do indicativo:

* inv**i**sto
* inv**i**stes
* inv**i**ste
* inv**e**stimos
* inv**e**stides
* inv**i**sten

Presente do subxuntivo

* inv**i**sta
* inv**i**stas
* inv**i**sta
* inv**i**stamos
* inv**i**stades
* inv**i**stan

Imperativo

* inv**i**ste
* inv**e**stide

Conforme o modelo anterior conxúganse os seguintes verbos: *adherir; advertir, divertir; agredir, transgredir; conferir, diferir, inferir, preferir, proferir, referir, transferir; competir, repetir; concernir, discernir; espelir; espir; dixerir, inxerir, suxerir; inserir; medir; pedir* e derivados; *reflectir; vestir, revestir.*

## Exercicios

Completa os espazos cos verbos no presente do indicativo:

1. O noso é un dos países que menos <e-answer>inviste</e-answer> (investir) en Educación.
2. Unha investigación conclúe que cada persoa <e-answer>inxire</e-answer> (inxerir) cerca de 250 gramos de micropartículas de plástico por ano.
3. Teño que confesar que me <e-answer>divirto</e-answer> (divertir) moito con eles.
4. A maioría dos filmes exhibidos <e-answer>reflicte</e-answer> (reflectir) e retrata a Alemaña actual.
5. Esta non é a primeira vez que Beyoncé <e-answer>viste</e-answer> (vestir) unha marca francesa.
6. A Federación Portuguesa de Naturismo quéixase de que as praias naturistas están a ser invadidas por persoas que non se <e-answer>ispen</e-answer> (espir).
7. Somos, neste momento, os peores entre os peores do mundo no que <e-answer>concirne</e-answer> (concernir) aos indicadores de desemprego.
8. Os emigrantes cualificados <e-answer>prefiren</e-answer> (preferir) os países do Norte da Europa.
9. Muller grávida <e-answer>agride</e-answer> (agredir) médica no servizo de urxencias do hospital de Ourense.
10. Os círculos sociais en que as persoas se <e-answer>insiren</e-answer> (inserir) poden afectar as súas oportunidade de empregos.
11. Para aqueles que tiveren curiosidade, <e-answer>suxiro</e-answer>(suxerir) unha visita ao sitio web da compañía (eu).

<e-validate>Verifica as respostas</e-validate>