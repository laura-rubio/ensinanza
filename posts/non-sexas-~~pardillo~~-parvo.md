---
title: Non sexas ~~pardillo~~> parvo!
summary: Dubida sempre das palabras terminadas en *-illo* ou en *-illa.* Case
  nunca se trata de formas galegas.
tags:
  - lexico
draft: false
---
Esta terminación é moi habitual no castelán, mais non no galego, non te deixes enganar. A continuación, tes unha pequena escolma de castelanismos para os que temos unha palabra de noso. Úsaa!

### 1. ~~Alfombrilla~~ > o tapete do rato

![](/img/tapete_do_rato.jpg){.is-horizontal}

### 2. ~~Anilla~~ > a argola

O nome na nosa lingua para o aro que usamos para prender as cortinas é **argola**.

![](/img/argola_cortina.jpg){.is-horizontal}

**Argolas** é tamén o nome do aparello de ximnasia onde o atleta se pendura para executar os exercicios desta modalidade deportiva.

![](/img/argolas_deporte.jpg){.is-horizontal}

O tipo de encadernación con arame en espiral é a causa de que este tipo de caderno se chame, alén de **caderno de argolas**, **caderno de espiral**.

![](/img/caderno_espiral.jpg){.is-horizontal}

### 3. ~~Bombilla~~ > a lámpada

![](/img/lampada.jpg){.is-horiontal}

### 4. ~~Cerilla~~ > o misto

O pauciño, cunha cabeza que arde ao ser friccionada cunha superficie, é un **misto**. En portugués recibe o nome de **fósforo** por ser este elemento químico o que desencadea a combustión.

![](/img/misto.jpg){.is-horizontal}

### 5. ~~Descansillo~~ > o relanzo

O espazo máis ou menos largo en que acaba cada grupo de chanzos dunha escaleira chámase **relanzo** en galego. O nome en portugués é moi diferente, descansan no *patamar.* 

![](/img/relanzo.jpg){.is-horizontal}

### 6. ~~Escalerilla~~ de embarque > a escada de embarque

![](/img/escada_embarque.jpg){.is-horizontal}

### 7. ~~Espinilla~~ > a canela

A parte dianteira da perna desde o pé ao xeonllo é a **canela**. Como podes imaxinar, a parte posterior non é a ~~pantorilla~~, senón a **barriga da perna**. O conxunto da canela e a barriga da perna aínda pode ser chamado ~~canilla~~ en español, especialmente se for magra, en galego é simplemente **perna**. 

![](/img/barriga_da_perna.jpg){.is-horizontal}

Tampouco chamamos ~~espinilla~~ ao punto negro que se forma pola acumulación de sebo na pel, o nome en galego para isto é **espiña**.

### 8. ~~Hornillo~~ > o fogón

O lugar onde se colocan as potas e as tixolas para cociñar é o **fogón**. O fogón pode estar nunha cociña de leña, nunha a gas, nunha placa de indución ou nunha vitrocerámica.

![](/img/fogon.jpg){.is-horizontal}

### 9. ~~Parrilla~~ > a grella

O obxecto con forma de grade que se usa para asar alimentos sobre as brasas chámase **grella** en galego.

![](/img/grella_churrasco.jpg){.is-horizontal}

Como co tempo esta palabra foi ampliando o seu significado, hoxe usámola noutros contextos que non teñen que ver coa comida. Na televisión, por exemplo, a **grella** é o cadro que contén a programación televisiva; nas corridas de deportes motorizadas, a **grella de saída** é o punto de onde parten os vehículos que participan; e na educación é moi habitual os docentes usaren unha **grella de avaliación,** un tipo de documento en que se especifican os criterios que aplican para avaliaren.

### 10. ~~Telesilla~~ > a telecadeira

Lóxico! Se unha *silla* é unha **cadeira**, un telesilla ten que ser unha **telecadeira**.

![](/img/telecadeira.jpg){.is-horizontal}

### 11. ~~Ventanilla~~ > a xanela

![](/img/xanela.jpg){.is-horizontal}