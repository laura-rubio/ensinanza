---
title: Non sexas ~~pardillo~~> parvo!
summary: Dubida sempre das palabras terminadas en *-illo* ou en *-illa.* Case
  nunca se trata de formas galegas.
tags:
  - lexico
draft: false
---
Esta terminación é moi habitual no castelán, mais non no galego, non te deixes enganar. A continuación, tes unha pequena escolma de castelanismos para os que temos unha palabra de noso. A partir de agora, úsaa!

### ~~Alfombrilla~~ > Tapete do rato

![](/img/tapete_do_rato.jpg)

### ~~Anilla~~ > Argola

O nome na nosa lingua para o aro que usamos para prender as cortinas é **argola**.

![](/img/argola_cortina.jpg)

**Argolas** é tamén o nome do aparello de ximnasia onde o atleta se pendura para executar os exercicios desta modalidade deportiva.

![](/img/argolas_deporte.jpg)

O tipo de encadernación con arame en espiral é a causa de que este tipo de caderno se chame, alén de **caderno de argolas**, **caderno espiral**.

![](/img/caderno_espiral.jpg)

### ~~Bombilla~~ > Lámpada

![](/img/lampada.jpg)

### ~~Cerilla~~ > Misto

O pauciño, cunha *cabeza* que arde ao ser friccionada cunha superficie, é un **misto**. En portugués recibe o nome de **fósforo** por ser este elemento químico o que desencadea a combustión.

![](/img/misto.jpg)

### ~~Escalerilla de embarque~~ > Escada de embarque

![](/img/escada_embarque.jpg)

### ~~Espinilla~~ > canela

A parte dianteira da perna desde o pé até ao xeonllo é a **canela**. Como podes imaxinar, a parte posterior non é a ~~pantorilla~~, senón a **barriga da perna**.

![](/img/barriga_da_perna.jpg)

Tampouco chamamos ~~espinilla~~ á erupción cutánea do rostro, o nome en galego para iso é **espiña**.

### ~~Hornillo~~ > fogón

O lugar onde se colocan as potas e tixolas para cociñar é o **fogón**. O fogón pode estar nunha cociña a gas, nunha eléctrica ou nunha vitrocerámica.

![](/img/fogon.jpg)

### ~~Parrilla~~ > grella

O obxecto con forma de grade que se usa para asar alimentos sobre as brasas chámase **grella** en galego.

![](/img/grella_churrasco.jpg)

Como co tempo esta palabra foi ampliando o seu significado, hoxe usámola noutros contextos que non teñen que ver coa comida. Na televisión, por exemplo, a **grella** é o cadro que contén a programación televisiva; nas corridas de deportes motorizadas, a **grella de saída** é o lugar de onde saen os vehículos; e na educación é moi habitual os docentes usaren unha **grella de avaliación,** un tipo de documento en que se especifican os criterios que aplican para avaliaren.

### ~~Telesilla~~ > telecadeira

![](/img/telecadeira.jpg)

### ~~Ventanilla~~ > xanela

![](/img/xanela.jpg)