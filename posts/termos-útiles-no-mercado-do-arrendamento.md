---
title: Alugar ou non alugar
summary: Vocabulario básico para non teres máis dúbidas
tags:
  - lexico
draft: false
---
## 1. Alugar ~ arrendar

**Alugar** ou **arrendar** é usar ou ceder o uso dunha propiedade (ben móbel ou inmóbel) durante un tempo determinado por diñeiro.

Este verbo é conxugado tanto polo dono da propiedade como polo inquilino.

Exs.:

* \[O dono] > *Alugoulles/Arrendoulles o apartamento a uns estudantes de Vigo.*
* \[O inquilino] > *Aluguei/Arrendei unha casa na praia para pasar o verán.*

## 2. Bens móbeis vs. bens inmóbeis

O que se aluga son bens móbeis ou inmóbeis. Os primeiros son os que se poden transportar e os segundos, non.

Ex.:

* *O consumidor pasará a ter máis dereitos sobre os bens móbeis, como electrodomésticos ou equipamentos dixitais, coa nova lei.*

## 3. Renda ~ alugueiro

A cantidade que se paga periodicamente polo uso durante un tempo dunha propiedade recibe o nome de **renda** ou <mark>alugueiro</mark>.

Exs: 

* *Non podo pagar unha renda de 700 euros co meu salario.*

## 4. Arrendamento \~ alugamento \~ locación ~ alugueiro

O **arrendamento** e o **alugamento** son as accións derivadas de arrendar e de alugar, respectivamente. Dúas palabras sinónimas de arrendamento ou alugamento son **locación** e <mark>alugueiro</mark>.

Exs:

* *A construción nova destinada ao arrendamento accesíbel terá unha taxa de IVE menor.*
* *Posúe unha empresa de alugueiro de automóbeis.*

## 5. Inquilino \~ arrendatario \~ locatario ~ alugueiro

A persoas que alugan poden ser chamadas de todas estas formas: **inquilinos**, **arrendatarios**, **locatarios** ou <mark>alugueiros.</mark>

Exs:

* *Os inquilinos que sexan desafiuzados van pasar a ter un prazo de 30 días para deixaren as vivendas.*
* *Os Servizos Xurídicos concluíron que o arrendatario do apartamento goza do dereito de preferencia na adquisión do inmóbel.*

## 6. Arrendador \~ alugador \~ locador

A persoa ou a entidade que cede unha propriedade en réxime de arrendamento é o **arrendador**, o **alugador** ou o **locador**.

Exs.:

* *Os inquilinos con máis de 65 anos e que vivan hai máis de 25 anos na mesma casa arrendada non van poder ser desaloxados polos arrendadores.*

## Repara

A palabra <mark>alugueiro</mark> ten tres significados diferentes:

1. Renda: Ex.: *Os alugueiros na Coruña volveron a aumentar, con todo, a un ritmo máis lento.*
2. Acción e efecto de alugar: Ex.: *O goberno creou un grupo de traballo para analizar formas de regular o mercado de alugueiro.*
3. Inquilino: Ex.: *O concello de Barcelona multa un propietario por cobrar unha renda demasiado elevada aos seus alugueiros.*