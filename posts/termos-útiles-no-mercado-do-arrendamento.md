---
title: Alugar ou non alugar
summary: Vocabulario básico para non teres máis dúbidas
tags:
  - lexico
draft: false
---
## 1. Alugar ~ arrendar

**Alugar** ou **arrendar** é usar ou ceder o uso dunha propiedade (ben móbel ou inmóbel) durante un tempo determinado por diñeiro.

Este verbo é conxugado tanto polo dono da propiedade como polo inquilino.

Exs.:

* \[O dono] ><em> <strong>Alugou</strong>lles/<strong>Arrendou</strong>lles o apartamento a uns estudantes de Vigo.</em>
* \[O inquilino] ><em> <strong>Aluguei</strong>/<strong>Arrendei</strong> unha casa na praia para pasar o verán.</em>

## 2. Bens móbeis vs. bens inmóbeis

O que se aluga son bens móbeis ou inmóbeis. Chamamos bens móbeis aos que se poden transportar, e  bens inmóbeis, ao fixos, quer por natureza, quer por disposición da lei.

Exs.:

* *O consumidor pasará a ter máis dereitos sobre os **bens móbeis**, como electrodomésticos ou equipamentos dixitais, coa nova lei.*
* *Existen actualmente un total de 143 **bens inmóbeis** clasificados como patrimonio cultural na rexión.*
* *A Xunta ofrece incentivos a propietarios de vivendas baleiras para conseguir que se aluguen entre 250 e 300 **inmóbeis**.*

## 3. Renda ~ alugueiro

A cantidade que se paga periodicamente polo uso durante un tempo dunha propiedade recibe o nome de **renda** ou <mark>alugueiro</mark>.

Exs.: 

* *O valor exixido en **rendas** anticipadas e fianzas imposibilita que moitas persoas poidan acceder ao arrendamento.*
* *Non podo pagar un **alugueiro** de 700 euros co meu salario.*

## 4. Arrendamento \~ alugamento \~ locación ~ alugueiro

**Arrendamento** e **alugamento** son os substantivos derivados de *arrendar* e de *alugar,* respectivamente. Outros sinónimos para *arrendamento* e *alugamento* son **locación** e <mark>alugueiro</mark>.

Exs.:

* *A construción nova destinada ao **arrendamento** accesíbel terá unha taxa de IVE menor.*
* *España aproba unha lei da vivenda para tentar controlar os prezos do **alugamento**.*
* *O exame dalgúns contratos de **locación** demostrou que os custos a soportar polo erario público eran demasiado elevados.*
* *Posúe unha empresa de **alugueiro** de automóbiles.*

## 5. Inquilino \~ arrendatario \~ locatario ~ alugueiro

A persoas que alugan poden ser chamadas de todas estas formas: **inquilinos**, **arrendatarios**, **locatarios** ou <mark>alugueiros.</mark>

Exs.:

* *Os **inquilinos** que sexan desafiuzados van pasar a ter un prazo de 30 días para deixaren as vivendas.*
* *Os Servizos Xurídicos concluíron que o **arrendatario** do apartamento goza do dereito de preferencia na adquisición do inmóbel.*
* *A relación entre **arrendatarios** e propietarios implica dereitos e obrigas.*
* *No caso dunha devolución da fianza ao **locatario**, o locador deberá emitir un documento comprobativo.*
* *Os propietarios que presionen os **alugueiros** para veren o inmóbel desocupado poden ser punidos.*

## 6. Arrendador \~ alugador \~ locador

A persoa ou a entidade que cede unha propiedade en réxime de arrendamento é o **arrendador**, o **alugador** ou o **locador**. Tamén podemos chamalo **dono** ou **propietario**, mais nunca caseiro.

Un caseiro, no noso país, non é un propietario. Un caseiro é a persoa que traballa mediante arrendamento as terras dun amo ou que coida dos bens dunha persoa ausente. Trataríase dun tipo de arrendatario.

Exs.:

* *Os inquilinos con máis de 65 anos e que vivan hai máis de 25 anos na mesma casa arrendada non van poder ser desaloxados polos **arrendadores**.*
* *Caso o **alugador** decida vender a casa, os arrendatarios teñen prioridade na compra.*
* *Esta modalidade de seguro cobre até tres mil euros de danos causados, a perda de rendas e a responsabilidade civil do propietario ou do **locador**.*
* *O arrendamento de cuartos non promove a substitución da poboación local, a xentrificación e a descaracterización dos barrios, porque o inmóbel continúa a ser residencia do **locador**.*

## Repara

A palabra <mark>alugueiro</mark> ten até tres significados diferentes:

1. Renda: Ex.: *Os alugueiros na Coruña volveron a aumentar, con todo, a un ritmo máis lento.*
2. Arrendamento: Ex.: *O goberno creou un grupo de traballo para analizar formas de regular o mercado de alugueiro.*
3. Inquilino: Ex.: *O concello de Barcelona multa un propietario por cobrar unha renda demasiado elevada aos seus alugueiros.* \[Con este significado case non se usa]

A miña recomendación, por tanto, é que non teñas medo de usar **renda**, **arrendamento** ou **inquilino**. Son palabras galeguísimas e evitarás confusións. 

### Antes de tomares unha decisión, coñece os teus dereitos:

[Os dereitos do alugueiro en #MenosDunMinuto](https://youtube.com/shorts/qgkob9KrGjo?feature=share)