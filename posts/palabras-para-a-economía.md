---
title: Sabemos falar de economía?
summary: Glosario con algúns dos termos máis usados nas relacións económicas
tags:
  - lexico
draft: false
---
<article>

Contable (es) > **contador** ou **contábel** (gl)

Para referirnos á persoa que trata das contas podemos usar calquera destas dúas formas.

</article>

<article> 

Corredor (es) > **corretor** (gl)

Un *corretor* é a persoa que actúa como intermediaria nunha operación comercial. Os corretores de bolsa, de comercio ou os de seguros dedícanse, por tanto, á **corretoría**. *Corretoría* tamén é o nome do local onde desenvolven o seu traballo.

Por último, a **corretaxe** é a comisión que cobra un corretor como remuneración polos seus servizos. 

</article>

<article> 

Coste (es) > **custo** (gl)

O *custo* é o diñeiro que se paga por unha cousa, porque todo ten un **prezo**. 

Por favor, non confundas os **custos** coas **custas**, quere dicir, cos gastos dun proceso xudicial.

</article>

<article>

Deuda (es) > **débeda** (gl)

A **débeda** é a cantidade de diñeiro que se debe.

Ao contraermos débedas, estamos a **endebedarnos**, claro.

</article>

<article>

Devaluar (es) > **desvalorizar(se)** ou **depreciar(se)** (gl)

*Desvalorizar* ou *depreciar* é diminuír o valor a algunha cousa. As cousas tamén poden perder valor, nese caso, *desvalorízanse* ou *deprécianse.*

**Desvalorización** e **depreciación** son os substantivos correspondentes.

</article>

<article>

Financiación (es) > **financiamento** (gl)

O *financiamento* é o conxunto de recursos monetarios que se destinan a unha determinada actividade ou proxecto económico.

</article> 

<article>

Fondos buitre (es) > **fondos voitre** (gl)

Os *fondos voitre* son fondos de investimento cunha alta liquidez que aproveitan os momentos de debilidade económica, dunha entidade ou dun estado, para mercaren a súa débeda e negociaren con ela despois. 

</article>

<article>

Interés (es) > **xuro** (gl)

O *xuro* é o rendemento proveniente de diñeiro emprestado.

A cantidade de diñeiro, expresada normalmente en porcentaxe anual, que produce un capital emprestado denomínase **tipo de xuro** ou **taxa de xuro**.

</article>

<article>

Inversión (es) > **investimento** (gl)

Un *investimento* é calquera gasto ou aplicación de recursos que produza un retorno no futuro.

O verbo é **investir** e os que invisten son **investidores** ou **investidoras**.

</article>

<article>

Mercader (es) > **mercador** (gl)

Un *mercador* é a persoa que comercia con mercadorías.

</article>

<article>

Rentabilidad (es) > **rendibilidade** (gl)

A *rendibilidade* é a capacidade de producir rendementos.

O verbo é **render** e o adxectivo, **rendíbel**.

</article>

<article>

Al por mayor (es) > **En groso**, **por xunto** (gl)

A compra ou a venda de mercadorías en cantidades grandes recibe o nome de **compra en groso** ou de **venda en groso**.

</article>

<article>

Mayorista (es) > **grosista** (gl)

Pode haber comerciantes grosistas, distribuidores grosistas e tamén mercados grosistas.

</article>

<article>

Al por menor (es) > **a retallo**, **polo miúdo** (gl)

O **comercio a retallo** é o comercio de mercadorías en cantidades pequenas.

</article>

<article>

Minorista (es) > **retallista** (gl)

Os que se dedican á venda en pequena escala son os **comerciantes retallistas**.

</article>

<article>

Pagaré (es) > **nota promisoria** (gl)

Unha *nota promisoria* é o documento en que unha persoa física ou xurídica se compromete a pagar unha certa cantidade nun tempo determinado.

</article>

<article>

Prestar (es) > **emprestar** (gl)

*Emprestar* é confiar algunha cousa temporariamente a alguén.

A cantidade de diñeiro ou a cousa que se empresta é o **empréstito**.

</article>

<article>

Presupuesto (es) > **orzamento** (gl)

O *orzamento* é a previsión de gastos dun particular, unha familia, unha empresa ou outra organización. Tamén é o custo estimado de algo.

O verbo é **orzar** e tamén son moi usadas as expresións **pedir un orzamento** e **facer un orzamento**.

</article>

<article>

Pyme (es) > **peme** (gl)

Unha *peme* é unha empresa que non supera un determinado número de empregados ou un volume de negocio anual que varía segundo a lexislación dos distintos países.

</article>

<article>

Quiebra (es) > **quebra** (gl)

A *quebra* é a situación dunha empresa ou entidade que, por non ter capacidade de pagar as débedas e de cumprir as obrigacións contraídas, deixa de ser viábel economicamente.

</article>

<article>

Quita (es) > **quitación** (gl)

Unha *quitación* é a remisión dunha débeda ou parte dela por parte do acredor.

</article>