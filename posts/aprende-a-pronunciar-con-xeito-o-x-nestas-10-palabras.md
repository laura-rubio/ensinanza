---
title: Aprende a pronunciar con xeito o x
summary: Lista de palabras en que a pronuncia do x é  [ks]
tags:
  - foneticagalega
draft: false
---
Hoxe imos debruzarnos sobre 9 palabras que é moi habitual ouvirmos cunha pronuncia errada. A incorrección consiste en pronunciarmos o *x* como en *queixa* ou en *lixo*, cando o son que deberiamos producir é o mesmo que en *tórax ou* en *experto.*

## Lémbrate!

A pronuncia do *x* de todas estas palabras mantense igual nas derivadas.

<article>

1. **anexar**

Temos \[ks] no verbo **anexar**, logo nos dous participios: **anexo** e **anexado**, tamén.

</article>

<article>

2. **circunflexo**

O **circunflexo** é un tipo de acento (^). En portugués úsase para marcar as vogais fechadas. Ex.: *pôr.* 

A pronuncia do *x* desta palabra é como a de *nexo.* 

</article>

<article>

3. **complexo**

**Complexo** ten \[ks], e tamén **complexidade**, **acomplexar** e todos os **complexos** resultantes deste verbo: de culpa, de Edipo, de Electra, de inferioridade, de superioridade...

</article>

<article>

4. **crucifixo**

O xe de **crucifixo** e de **crucifixión** pronúnciase como o de *flexión.*

</article>

<article>

5. **paradoxo**

Un **paradoxo** é unha contradición aparente. 

A pronuncia da terminación desta palabra é igual á de *heterodoxo.* Neste caso, non hai paradoxo ningún, porque **paradoxal** e **paradoxalmente** tamén se pronuncian con \[ks].

</article>

<article>

6. **perplexo**

<!--StartFragment-->

![Face with Open Mouth on Microsoft Teams 1.0](https://em-content.zobj.net/source/microsoft-teams/337/face-with-open-mouth_1f62e.png)

<!--EndFragment-->

Todos fican **perplexos** ao saberen que a pronuncia deste *x* é \[ks]. Pois é, e o mesmo se aplica a **perplexidade**.

</article>

<article>

7. **prefixo**

Pronúnciase con \[ks] **prefixo** e toda a familia: **prefixación**, **prefixar**, **sufixo**, **sufixar**, **sufixal**, **sufixación**, **infixo**, **interfixo**...

</article>

<article>

8. **reflexo** 

O son \[ks] está presente en **reflexo**, **retroflexo**, **reflexivo** e **reflexión**. O verbo do cal proveñen non é *\*reflexar,* non, é *reflectir.*

</article>

<article>

9. **saxón**

O nome deste pobo xermánico ten \[ks], por tanto, tamén o teñen **saxoa**, **anglosaxón**, **anglosaxoa**, **baixosaxón** e **baixosaxoa**. 

</article>

</article>